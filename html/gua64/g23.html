<html>
<head>
    <meta charset="UTF-8">
    <link rel="stylesheet" href="../../statics/css/common.css">
    <script src="../../js/local.js"></script>
</head>
<body>

<div class="desc child-frame">
    <div class="key-title">
        水天需
    </div>
    <div class="key-desc">
        <div class="key-t2">卦辞</div>
        <div>需：有孚，光亨，贞吉。利涉大川。</div>
        <div class="key-t2">爻辞</div>
        <div>初九：需于郊。利用恒，无咎。</div>
        <div>九二：需于沙。小有言，终吉。</div>
        <div>九三：需于泥，致寇至。</div>
        <div>六四：需于血，出自穴。</div>
        <div>九五：需于酒食，贞吉。</div>
        <div>上六：入于穴，有不速之客三人来，敬之终吉。</div>
        <div class="key-t2">彖辞传</div>
        <div>需，须也，险在前也。</div>
        <div>刚健而不陷，其义不困穷矣。</div>
        <div>需有孚，光亨，贞吉。</div>
        <div>位乎天位，以正中也。</div>
        <div>利涉大川，往有功也。</div>
        <div class="key-t2">象传</div>
        <div>云上于天，需，君子以饮食宴乐。</div>
        <div>需于郊，不犯难行也。利用恒，无咎，未失常也。</div>
        <div>需于沙，衍在中也。虽小有言，以吉终也。</div>
        <div>需于泥，灾在外也。自我致寇，敬慎不败也。</div>
        <div>需于血，顺以听也。</div>
        <div>酒食贞吉，以中正也。</div>
        <div>不速之客来，敬之终吉。虽不当位，未大失也。</div>
    </div>
</div>

</body>
</html>