<html>
<head>
    <meta charset="UTF-8">
    <link rel="stylesheet" href="../../statics/css/common.css">
    <script src="../../js/local.js"></script>
</head>
<body>

<div class="desc child-frame">
    <div class="key-title">
        坤为地
    </div>
    <div class="key-desc">
        <div class="key-t2">卦辞</div>
        <div>坤：元，亨，利牝马之贞。君子有攸往，先迷后得主，利，西南得朋，东北丧朋。安贞，吉。</div>
        <div class="key-t2">爻辞</div>
        <div>初六：履霜，坚冰至。</div>
        <div>六二：直，方，大，不习无不利。</div>
        <div>六三：含章可贞。或从王事，无成有终。</div>
        <div>六四：括囊，无咎，无誉。</div>
        <div>六五：黄裳，元吉。</div>
        <div>上六：龙战于野，其血玄黄。</div>
        <div>用六：利永贞。</div>
        <div class="key-t2">彖辞传</div>
        <div>至哉坤元，万物资生，乃顺承天。</div>
        <div>坤厚载物，德合无疆。</div>
        <div>含弘光大，品物咸亨。</div>
        <div>牝马地类，行地无疆，柔顺利贞。</div>
        <div>君子攸行，先迷失道，后顺得常。</div>
        <div>西南得朋，乃与类行，东北丧朋，乃终有庆。</div>
        <div>安贞之吉，应地无疆。</div>
        <div class="key-t2">象传</div>
        <div>地势坤，君子以厚德载物。</div>
        <div>履霜坚冰，阴始凝也。驯致其道，至坚冰也。</div>
        <div>六二之动，直以方也。不习无不利，地道光也。</div>
        <div>含章可贞，以时发也。或从王事，知光大也。</div>
        <div>括囊无咎，慎不害也。</div>
        <div>黄裳元吉，文在中也。</div>
        <div>龙战于野，其道穷也。</div>
        <div>用六永贞，以大终也。</div>
        <pre>
文言曰 坤至柔，而动也刚，至静而德方，后得主而有常，含万物而化光。坤道其顺乎？ 承天而时行。

文言曰 积善之家，必有余庆，积不善之家，必有余殃。臣弑其君，子弑其父，非一朝一夕之故，其所由来者渐矣，由辩之不早辩也。 易曰：「履霜坚冰至。」 盖言顺也。

文言曰 直其正也，方其义也。君子敬以直内，义以方外，敬义立，而德不孤。「直，方，大，不习无不利」，则不疑其所行也。

文言曰 阴虽有美，含之，以从王事，弗敢成也。 地道也，妻道也，臣道也。 地道无成，而代有终也。

文言曰 天地变化，草木蕃， 天地闭，贤人隐。 易曰：「括囊，无咎，无誉。」 盖言谨也。

文言曰 君子黄中通理，正位居体，美在其中，而畅于四支，发于事业，美之至也。

文言曰 阴疑于阳，必战。为其嫌于无阳也，故称龙焉。犹未离其类也，故称血焉。夫玄黄者，天地之杂也，天玄而地黄。
        </pre>
    </div>
</div>

</body>
</html>